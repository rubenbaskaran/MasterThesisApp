Overskrift: Kunstig intelligens til automatisering af patientprognoser
Under-overskrift: Maskinlæring og termografi kan automatisere målingen af patienters
kropstemperaturer, så lægen kan få en tidlig indikator på patienternes helbredstilstande.
Forfattere:
Af Karim Møller, Software Engineering studerende, M.Sc., Syddansk Universitet
Af Ruben Baskaran, Software Engineering studerende, M.Sc., Syddansk Universitet
1
Data fra kroppen
Kroppens blodcirkulation centreres omkring de vitale organer i kritisk syge. Dette kan måles i
form af en nedsat temperatur på kroppens overflade ved blandt andet næsen og fingrene.
Derudover ved vi at menneskekroppen udsender varmestråling. Denne stråling kan
opfanges af termografiske kameraer og konverteres til temperaturværdier. Undersøgelser
har vist at temperaturen ved den inderste øjenkrog kan bruges til at bestemme kroppens
kernetemperatur, mens den nedkølede perifere temperatur kan måles ved blandt andet
næsetippen. Temperaturforskellen mellem disse punkter kan hjælpe lægen med at vurdere
en patients helbredstilstand og prognose.
Hvem skal behandles først?
Ved fælles akutmodtagelsen på Odense Universitetshospital anvendes der på nuværende
tidspunkt farvekoder til at kategorisere patienters behov for behandling. En rød farvekode
indikerer behov for øjeblikkelig behandling, mens en grøn farvekode indikerer at patienten
ikke er i en umiddelbar livstruende tilstand. Derimellem har man også farvekoderne orange
og gul. Disse farvekoder bestemmes ud fra målinger på vitale parametre samt umiddelbare
observationer af patienten. På trods af denne kategorisering af patienterne er der stadig
tilfælde (31%), hvor patienter som var kategoriseret til farvekoden grøn eller gul, som
indenfor 24 timer, pludselig mærker en markant forringelse af deres tilstand .
1
En ny måde at stille prognoser
Der er behov for en måde at kunne forudsige om patienter er i risiko for pludselig at blive
kritisk syge, selvom de indledende målinger og observationer indikerer det modsatte.
Baseret på dette behov igangsatte Odense Universitetshospital en undersøgelse. Denne
konkluderede, at der er en association mellem temperaturforskellen på kroppens
kernetemperatur og kroppens perifere temperatur samt hvorvidt der er en forhøjet risiko for
at en patients helbred forværres. For at beregne denne temperaturforskel kan termografiske
kameraer anvendes. Fordelene ved at bruge disse kameraer er, at de ikke er invasive.
Temperaturmålingerne kan derfor foretages nemt og hurtigt .
2
En manuel og tidskrævende proces
Dette nyfundne prognostiske værktøj kræver, at en sygeplejerske både tager billedet af
patienten, men også at sygeplejersken manuelt åbner billedet på computeren. På
computeren skal sygeplejersken både markere det varme punkt ved øjet samt det kolde
punkt ved næsen for derefter at kunne beregne temperaturforskellen. Ved at bruge kunstig
intelligens er det muligt at automatisere denne manuelle og tidskrævende proces.
Assistenten med kunstig intelligens
Målet med dette specialeprojekt er at automatisere processen efter sygeplejersken har taget
det termiske billede af patienten. Vi har derfor automatiseret lokaliseringen af øjenkrogen og
næsetippen samt automatiseret beregningen af temperaturforskellen mellem de to punkter.
Denne løsning kan dermed fungere som et assisterende værktøj til både at stille en
prognose, men også til at overvåge eksisterende patienters udvikling over en længere
periode. En høj temperaturforskel vil indikere, at patientens tilstand er i risiko for at blive
1 Tjek kilder
2 Tjek kilder
2
forværret, da dette er en indikation på at blodet trækker sig ind til de vitale organer. En lav
temperaturforskel vil indikere en mere normal helbredstilstand.
Vejen til løsningen
Vi har udviklet 4 forskellige løsninger, som kan finde øjenkrogen og næsetippen på termiske
billeder. Fælles for løsningerne er, at de skal virke på en mobiltelefon, som
sundhedspersonalet går rundt med. Med mobiltelefonen kan de fotografere patienter og
automatisk beregne forskellen mellem kernetemperaturen og den perifere temperatur. Den
mobiltelefon som er brugt i dette projekt, kan både tage termiske billeder og helt normale
billeder.
Deep learning
Tre ud af de fire udviklede løsninger anvender kunstig intelligens til at analysere de billeder
som personalet tager. Den type af kunstige intelligens som bliver brugt i dette projekt hedder
deep learning. En af løsningerne består i at træne en deep learning algoritme fra bunden af.
Dette er dog en udfordring da vi har et lille datasæt.
Vi har derfor også implementeret en løsning, som anvender en metode, hvor det ikke er
nødvendigt at have et ligeså stort datasæt. Denne metode kaldes for transfer learning og
virker ved at man genbruger dele af en allerede færdigudviklet deep learning algoritme og
kun udvikler en mindre del af algoritmen selv.
Den tredje løsning bruger en eksisterende deep learning algoritme til at finde de ønskede
punkter på det normale billede. Derefter kan disse punkter overføres til det termiske billede.
På den måde er det muligt at bestemme øjenkrogens og næsetippens position på det
termiske billede.
Billedgenkendelse uden kunstig intelligens
Den sidste løsning adskiller sig væsentligt fra de andre løsninger, da den slet ikke anvender
kunstig intelligens til at løse opgaven. Undersøgelser har vist, at i 81% af alle tilfælde er det
varmeste punkt i ansigtet øjenkrogen . For at udnytte dette får sundhedspersonalet vist en
3
skabelon med vejledende cirkler til øjne og næse regioner. Ved hjælp af denne skabelon kan
sundhedspersonalet sørge for at patientens ansigt er korrekt placeret når billedet tages.
Algoritmen er på den måde afgrænset til kun at søge efter de ønskede punkter indenfor
bestemte regioner. Denne løsning har dog den ulempe, at resultatet afhænger meget af at
patientens ansigt er placeret korrekt indenfor skabelonen.
Hvad byder fremtiden?
Den endelige løsning ender ud med en enkelt algoritme, som skal være den der fungerer
bedst i praksis. Systemet skal installeres på sygehuset som en fast enhed eller som en del
af det daglige udstyr som sygeplejersken går rundt med. I første omgang skal systemet
bruges ved ambulance indgangen. Her skal en sygeplejerske tage imod patienterne ved at
scanne dem og samtidig registrere dem med et identifikationsnummer. Herfra vil
temperaturforskellen mellem øjenkrogen og næsetippen være tilgængelig på patientens
journal. Temperaturforskellen giver så sygeplejersken og lægen et hint om hvilken risikoprofil
patienten har. Systemet kan også anvendes ved de almindelige indgange for at scanne
3 Tjek kilder
3
patienter når de kommer ind ad døren. På den måde bliver sundhedspersonalet
opmærksom på patienter hvis helbred har en forhøjet risiko for at blive forværret allerede
inden de når at sætte sig ind i venteværelset. Herefter vil en opfølgning med termisk kamera
på sengestuerne kunne hjælpe sundhedspersonalet med at overvåge en patients tilstand.
Dette vil hjælpe sundhedspersonalet med at prioritere patienterne korrekt og dermed
behandle dem før patienternes tilstande bliver livstruende.
Ordbog
Kunstig intelligens Er et begreb for en række metoder der
foretager handlinger som forbindes med
menneskelig intelligens.
Maskinlæring Er en disciplin indenfor kunstig intelligens,
som beskæftiger sig med algoritmer, der
kan lære at genkende mønstre i store
mængder data.
Deep learning Er et begreb for en gruppe af
maskinlæringsalgoritmer, som er opbygget i
stil med det neurale netværk i en
menneskehjerne.
Termografi Er en metode til at måle varmestrålingen fra
et fysisk objekt eller en overflade.
Varmestråling Er usynlig elektromagnetisk stråling som
udsendes af alt stof med en temperatur
større end det absolutte nulpunkt, strålingen
føles som varme.
Kilder
1 Henriksen DP, Brabrand M, Lassen AT. Prognosis and Risk Factors for Deterioration
in Patients Admitted to a Medical Emergency Department. PLoS One. 2014; 9(4):
e94649. doi: 10.1371/journal.pone.0094649.
2 Holm JK, Kellett JG, Jensen NH, Hansen SN, Jensen K, Brabrand M. Prognostic value
of infrared thermography in an emergency department. European Journal of
Emergency Medicine. 2018 Jun;25(3):204-208. doi: 10.1097/MEJ.0000000000000441.
3 Marzec, M., Lamża, A., Wróbel, Z. et al. Fast eye localization from thermal images
using neural networks. Multimed Tools Appl (2016).
https://doi.org/10.1007/s11042-016-4094-7.
4