Kunstig intelligens giver automatisk patientprognose

Maskinlæring og termografi kan automatisere måling af patienternes kropstemperatur, så lægen får en tidlig indikation af deres helbredstilstand.

Af
Karim Møller. Software Engineering studerende, M.Sc - Syddansk Universitet
Ruben Baskaran. Software Engineering studerende, M.Sc. - Syddansk Universitet
 
Ved kritisk sygdom samler kroppens blodcirkulation sig omkring de vitale organer. Dette kan måles i form af en nedsat temperatur på kroppens overflade - blandt andet næsen og fingrene.
Derudover ved vi, at menneskekroppen udsender varmestråling. Denne stråling kan opfanges af termografiske kameraer og konverteres til temperaturværdier.
Undersøgelser har vist, at temperaturen ved den inderste øjenkrog kan bruges som et udtryk for kroppens kernetemperatur, mens den nedkølede perifere temperatur kan måles ved blandt andet næsetippen.
Forskellen i temperatur mellem disse to punkter kan hjælpe lægen med at vurdere en patients helbredstilstand og prognose.

Hvem skal behandles først?
Ved fælles-akutmodtagelsen på Odense Universitetshospital anvendes på nuværende tidspunkt farvekoder til at kategorisere patienters behov for behandling. En rød farvekode indikerer behov for øjeblikkelig behandling, mens en grøn farvekode indikerer, at patienten ikke er i en umiddelbart livstruende tilstand. Derimellem har man farvekoderne orange og gul.
Disse farvekoder bestemmes ud fra målinger på vitale parametre - samt umiddelbare observationer af patienten.
På trods af denne kategorisering af patienterne er der stadig mange tilfælde (31 %), hvor patienter, der var kategoriseret til farvekoden grøn eller gul, inden for 24 timer pludselig mærker en markant forringelse af deres tilstand.

Ny metode til prognoser
Her er altså behov for en metode, der kan forudsige, om patienter er i risiko for pludselig at blive kritisk syge, selv om de indledende målinger og observationer indikerer det modsatte.
Derfor igangsatte Odense Universitetshospital en undersøgelse. Konklusionen viste, at der faktisk er en sammenhæng mellem forskellen på kroppens kernetemperatur og perifere temperatur - og risikoen for, at patientens helbred forværres.
For at beregne denne temperaturforskel kan man bruge termografiske kameraer. Fordelen ved disse kameraer er, at de ikke er invasive. Temperaturmålingerne kan derfor foretages nemt, risikofrit og hurtigt.
Dette nyfundne prognostiske værktøj kræver, at en sygeplejerske tager billedet af patienten og manuelt åbner det på computeren. Her skal sygeplejersken både markere det varme punkt ved øjet samt det kolde punkt ved næsen for derefter at kunne beregne temperaturforskellen.

Kunstig intelligens
Ved i stedet at bruge kunstig intelligens er det muligt at automatisere denne manuelle og tidskrævende proces.
Under vejledning fra Mikkel Brabrand, Professor i Akut Medicin, og Uffe Kock Wiil, Professor i Sundhedsteknologi, begge ved SDU, arbejder vi som specialestuderende med at effektivisere processen, efter at sygeplejersken har taget det termiske billede af patienten.
Vi har derfor automatiseret ikke bare lokaliseringen af øjenkrogen og næsetippen - men også beregningen af temperaturforskellen mellem de to punkter. Denne løsning kan fungere som et assisterende værktøj. Både til at stille en prognose og til at overvåge eksisterende patienters udvikling over en længere periode.
En høj temperaturforskel vil indikere, at patientens tilstand er i risiko for at blive forværret. Dette er jo en indikation på, at blodet trækker sig ind mod de vitale organer. En lav temperaturforskel vil omvendt indikere en mere normal helbredstilstand.

Deep learning
Vi har udviklet fire forskellige løsninger, som kan finde øjenkrogen og næsetippen på termiske billeder. Fælles for dem er, at de skal fungere på en mobiltelefon, som sundhedspersonalet går rundt med. Med telefonen kan personalet fotografere patienterne - og automatisk beregne forskellen mellem kernetemperaturen og den perifere temperatur. Den mobiltelefon, som er brugt i dette projekt, kan både tage termiske billeder og helt almindelige billeder.
Tre af de fire udviklede løsninger anvender kunstig intelligens (AI) til at analysere de billeder, personalet tager. Den type af kunstig intelligens, som bruges i dette projekt, kaldes "deep learning". En af løsningerne består i at træne en deep learning-algoritme fra bunden. Dette er dog en udfordring, da vi har et begrænset datasæt.
Vi har derfor også implementeret en løsning, som anvender en metode, hvor det ikke er nødvendigt at have et lige så stort datasæt. Denne metode kaldes for "transfer learning" og virker ved, at man genbruger dele af en allerede færdigudviklet deep learning-algoritme, så man kun udvikler en mindre del af algoritmen selv.

Billedgenkendelse uden AI
Den tredje løsning bruger en eksisterende deep learning-algoritme til at finde de ønskede punkter på det normale billede. Derefter kan disse punkter overføres til det termiske billede. På den måde er det muligt at bestemme øjenkrogens og næsetippens position på det termiske billede.
Den sidste løsning adskiller sig væsentligt fra de andre løsninger, da den slet ikke anvender kunstig intelligens til at løse opgaven.
Undersøgelser har vist, at i 81 % af alle tilfælde er det varmeste punkt i ansigtet øjenkrogen. For at udnytte dette får sundhedspersonalet vist en skabelon med vejledende cirkler til øjen- og næse-regioner. Med denne skabelon kan personalet sørge for, at patientens ansigt er korrekt placeret, når billedet tages. Algoritmen er på den måde afgrænset til kun at søge efter de ønskede punkter inden for bestemte regioner.
Denne løsning har dog den ulempe, at resultatet afhænger meget af, at patientens ansigt er placeret korrekt inden for skabelonen.

Fremtidsudsigter
Den endelige løsning ender ud med en enkelt algoritme, som skal være den, der fungerer bedst i praksis. Systemet skal installeres på sygehuset som en fast enhed - eller som en del af det daglige udstyr, sygeplejersken går rundt med.
I første omgang skal systemet bruges ved ambulance-indgangen. Her skal en sygeplejerske tage imod patienterne ved at scanne dem og samtidig registrere dem med et identifikationsnummer. Herfra vil temperaturforskellen mellem øjenkrogen og næsetippen være tilgængelig på patientens journal. Temperaturforskellen giver så sygeplejersken og lægen et hint om patientens risikoprofil.
Systemet kan også anvendes ved de almindelige indgange til at scanne patienter, når de kommer ind ad døren. På den måde bliver sundhedspersonalet opmærksom på patienter, hvis helbred har en forhøjet risiko for at blive forværret - måske allerede inden, de når at tage plads i venteværelset.
Herefter vil en opfølgning med termisk kamera på sengestuerne kunne hjælpe sundhedspersonalet med at overvåge patienternes tilstand. Dette vil hjælpe personalet med at prioritere patienterne korrekt - og dermed behandle dem, inden patienternes tilstande bliver livstruende.


* BOKS 1 *
Ordbog
Kunstig intelligens
Samlet begreb for en række metoder, der foretager handlinger, som normalt forbindes med menneskelig intelligens.

Maskinlæring
En disciplin inden for kunstig intelligens, som beskæftiger sig med algoritmer, der kan lære at genkende mønstre i store mængder data.

Deep learning
Et begreb for en gruppe af maskinlæringsalgoritmer, der er opbygget i stil med det neurale netværk i en menneskehjerne.

Termografi
En metode, der måler varmestrålingen fra et fysisk objekt eller overflade.

Varmestråling
Usynlig elektromagnetisk stråling, som udsendes af alt stof med en temperatur større end det absolutte nulpunkt. Strålingen føles som varme.



* FOTO1 - mobiltelefon viser person m sort næse *
billedtekst?


* FOTO2 - skærmfoto m. tilsvarende foto i tættere beskæring *
billedtekst?
